
V posodico (kozarec) nadrobimo kvas. Prilijemo 2 dl mlačne vode, dodamo sladkor in eno žlico moke ter sestavine gladko razmešamo. Pustimo stati 10 minut, da kvasec malo vzhaja. 

Moko stresemo na čisto delovno površino in na sredini naredimo jamico. Po moki okoli jamice potrosimo sol, v jamico pa vlijemo olje in vzhajan kvasec. Testo začnemo mešati s prsti ali vilicami od sredine navzven. Postopoma prilivamo preostalo vodo in ko se sestavine lepo sprimejo in dobimo grobo, "pocasto" testo, pričnemo z gnetenjem. 

Testo dvigujemo in tleskamo ob leseno površino, večkrat pa ga tudi dobro pregnetemo. To delamo toliko časa, dokler se ne loči od dlani in lesene površine. Postati mora voljno, mehko in elastično. Ugneteno testo oblikujemo v hlebček in vanj po vrhu zarežemo križ, da bo lažje vzhajalo. Položimo ga v pomokano skledo in pokrijemo s čistim prtičem. Pustimo, da na toplem mestu vzhaja eno uro oziroma toliko časa, da se njegov volumen podvoji. Testo ne sme vzhajati prehitro in ne sme biti na prepihu.

Vzhajano testo stresemo na rahlo pomokano delovno površino. Narahlo in prav na hitro ga pregnetemo, sploščimo ter položimo v namaščen pekač. S prsti ga razpotegnemo do roba ter obložimo s poljubnimi dodatki. 
